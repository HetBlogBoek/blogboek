<!doctype html>
<html lang="en">

<head>
    <meta charset="utf-8">
    <title>Blogboek</title>
    <link rel="stylesheet" href="blogstyle.css">
</head>

<body>
<div class="content">
    <a class="header" href="./index.html">
        <h1>Het Blogboek</h1>
    </a>

<div class="alineakop">Introductie</div>
<div class="alinea">
    Gezien ik voornamelijk lezers heb die onder de 30 zijn, leek het mij wel weer een leuk idee om iets te schrijven waar jullie je allemaal lekker aan kunnen relateren. Mits je niet iemand bent die antisociaal is, lijkt mij de kans vrij groot dat je ooit wel eens op een huisfeest bent geweest. Zeer waarschijnlijk ook meer dan één. Nu kun je een zaak maken dat elk huisfeest uniek is en weet ik veel wat allemaal nog meer. Uiteraard zit daar een kern van waarheid in, maar in principe heeft elk huisfeest een hoop dingen wat ze gemeen hebben en wat ze immers tot een echt huisfeest maken. In mijn ervaring is een huisfeest vrijwel altijd leuk, voornamelijk als je zelf niet de host bent. Zodoende kun je een flinke teringzooi maken zonder dat je met de consequenties hoeft te kampen de volgende dag. Niet dat ik wil zeggen dat ik mij als een doorgesnoven manlet met een dosis aandachtstekort gedraag op andermans feest, maar die zitten er zeker wel tussen. Na deze mooie introductie over het onderwerp, lijkt het mij een top idee om een mooie chronologische volgorde van een huisfeest aan te houden. Beschouw het ook even als een huisfeest waar voornamelijk drank wordt genuttigd, en waar dus niet 80 pillenkoppen al 10 uur lang naar dezelfde piep aan het luisteren zijn terwijl ze levenloos uit hun doppen naar het plafond aan het staren zijn omdat een goedkoop discolicht van de Action daarop loopt te schijnen. Gezien deze feesten ook achterlijk lang duren was dat alleen maar extra motivatie om daar niet over te schrijven.
</div>

<div class="alineakop">19:00 Voorbereidingen</div>
<div class="alinea">
    Uiteraard beginnen de voorbereidingen niet pas op dit tijdstip, maar nog verder terug de tijd in te gaan leek mij iets te veel van het goede. Als het goed is zijn er op dit tijdstip alleen nog mensen aanwezig die het feest organiseren. Los van die ene persoon die altijd eerder aanwezig is, omdat diegene anders helemaal naar huis moet en dan weer terug, en het regent enzo, super vervelend allemaal. Maar is goed, voor deze ene keer mag jij wat eerder komen.
</div>
<div class="alinea">
    Voorbereidingen voor een huisfeest zijn op zich niet heel boeiend. Afhankelijk van de locatie, het weer, het aantal gasten, en de moeite die je bereid bent om in de sfeer te steken, valt het allemaal reuze mee. Er is in ieder geval één ding wat wel super belangrijk is, namelijk genoeg drank. Vaak is dit gewoon een kwestie van bier en wat wijn halen, waarvan de hoeveelheid natuurlijk gebaseerd is op het aantal gasten. Daarna kun je, als je wilt, de feestlocatie inrichting naar smaak. Dit kan gebaseerd zijn op een basic bitch thema zoals black en white, of op de reden waarom het huisfeest überhaupt gevierd wordt, zoals bijvoorbeeld de verjaardag van iemand, of het vieren van een verouderde feestdag gebaseerd op geloofsovertuigingen die totaal niet bij jou aansluiten. Let wel op, aankleden is geen must. Ik kan je garanderen dat de gasten het veel belangrijker vinden dat hun pils koud staat dan dat ze een keer naar een muur kijken waar een poster van iemands hoofd en de tekst  “Jan is jarig, hoera” op staat.
</div>

<div class="alineakop">21:00 De eerste gasten</div>
<div class="alinea">
    Het uur is aangebroken. Onder genot van een lauw pilsje sta je met mede-hosts (plus die ene die vroeger wilde komen) te wachten tot de eerste gasten binnendruppelen. Super spannend, het enthousiasme voert dan ook al snel de boventoon. Het kutte hieraan is toch wel de overgangsfase. Dit is wanneer er al wat gasten zijn, maar er niet genoeg gasten zijn waardoor de feeststemming er al lekker in zit. Dit staat natuurlijk ook in verhouding tot de alcoholconsumptie, die op dit tijdstip natuurlijk nogal laag ligt. Om dit probleem op te lossen gaan de aanwezigen tijdig overstappen naar drankspelletjes. Dit is vaak gewoon iets simpels zoals bussen of mexen. Je kunt wel 2 uur lang gaan lopen kingsen, maar dat schiet natuurlijk niet op. Ondertussen wordt er geduldig gewacht op de rest van de gasten die zeer waarschijnlijk positief bijdragen aan de ambiance. Althans, daar ga je vanuit, en net als bij een heerlijke pass met voetbal hoop je gewoon dat de aanname niet fout is.
</div>

<div class="alineakop">23:00 Full house</div>
<div class="alinea">
    Zoals de subtitel expliceert staat de kiet nu lekker vol. Op dit tijdstip gaan de kratjes en de flessen wijn er vliegensvlug doorheen. Zaak is om de doorstroom van de koelkast soepel te laten verlopen. Oftewel, alles FIFO niffo! Als bezoeker wil je geen lauwe pils, en als host wil je geen jankende gasten hebben die lopen te klagen over de temperatuur van de aanwezige alcoholische versnaperingen. Alhoewel ik zelf altijd denk van; je kan lekker klagen bitch, maar wat je ook kan doen is zelf een huisfeest geven en laten zien hoe het volgens jou wel moet. Ach ja, zeurende mensen heb je altijd, kijk maar naar de maatschappij, of naar mensen die 100.000 winnen met een loterij en dan gaan klagen dat ze de helft moeten afgeven. “Hou ik godverdomme alsnog maar 50k over”. Je wint geld, stop met klagen, dankjewel. Weer een beetje afgeleid, maar in principe is dat niet erg, want op dit tijdstip gebeuren er vaak nog niet echt van die dingen die een reactie uitlokken zoals “wtf”, “hahaha sukkel”, of “kapot smerig ouwe”.
</div>
<div class="alinea">
    Vergelijk het een beetje met verspringen. Het hoofdstuk <i>voorbereiding</i> was de training, de <i>eerste gasten</i> is het stretchen terwijl je klaar staat op de baan, en dit hoofdstuk is de aanloop naar de sprong toe. Van al die dingen zijn de voorbereiding en de aanloop het belangrijkst. Als jij traint ga je jouw verspringlimiet niet vergroten, en als jij niet goed aanloopt ga je überhaupt niet ver springen. Of niet ver verspringen? Wel onver verspringen? Misschien is dit er eentje voor in mijn blog over taal, nu 8000 woorden tellende. Anyways, volgens mij is mijn punt wel duidelijk, dus ik spring snel door naar het volgende hoofdstuk.
</div>

<div class="alineakop">01:00 Herres</div>
<div class="alinea">
    Dit is het moment waarop de avond onvoorspelbaar wordt. In de ene hoek ligt een dronken persoon te creperen terwijl twee vrienden aan het helpen zijn. Ofja, helpen, de ene filmt zodat ze er “later nog om kunnen lachen”, terwijl de ander met een glaasje water zich afvraagt hoelang deze onzin nog gaat duren. Verderop wordt er nog een intens potje beerpong gespeeld. Gezien dit al het 32e potje van de avond is, zijn de bekers amper nog op te tillen van de tafel. Nadat de 83e beker is omgevallen is de tafel namelijk een soort klevende plank geworden.
</div>
<div class="alinea">
    Binnen in de keuken zijn er een hoop mensen aan het dansen op een vloer bestaande uit glasscherven, resten bier, en chips en nootjes dat allemaal gemixt is met zand wat mensen van buiten naar binnen hebben gebracht. Een DJ is er niet meer, waardoor de muziek compleet in de handen is gevallen van Spotify. Gelukkig zijn dat soort applicaties zo geavanceerd tegenwoordig, dat die precies weten wat voor bangers die moeten pompen om dat feestje volledig draaiende te houden.
</div>
<div class="alinea">
    Natuurlijk mag je ook hopen dat het niet complete chaos wordt. Denk dan bijvoorbeeld aan het krijgen van een boete voor overlast, het in de hens zetten van je keuken, een gekke steekpartij in je tuin, of iets anders waarbij de politie al iets te snel betrokken is. Gelukkig kunnen er ook leuke dingen gebeuren tijdens dit chaotische tijdperk. Hier kun je dan weer denken aan iemand die over zijn eigen broek heen kotst, iemand die in zijn onderbroek en een in elkaar geflanste cape door het huis rent, of de lijpste beerbong trickshot die je ooit hebt gezien. Als laatste gebeuren er van die dingen die op het moment wel een beetje kut zijn, maar wat later dan wel grappig is als je er op terugkijkt. Toch is dit wel eens gevaarlijk, want de lijn tussen “dit is morgen grappig” en “dit is compleet fucked up” kan soms dunner zijn dan de lijn tussen alcoholisme en student zijn. Wanneer iemand bijvoorbeeld moet overgeven en amper aanspreekbaar is kan dat al snel misgaan. Zolang je diegene op bed legt en maar gaat bidden dat die persoon niet in hun eigen kotst stikt, kun je er morgen best om lachen. Ik vind dat je die persoon dan ook best een beetje belachelijk mag maken, wellicht leren ze er dan nog iets van. Mocht die persoon in een coma belanden in het ziekenhuis, dan is dat natuurlijk iets minder plezierig. Ik kan wel uitleggen waarom, maar volgens mij zijn jullie capabel genoeg om dat zelf in te schatten. Ik raad je ook niet aan om daar grappen over te maken, voordat je dingen gaat zeggen als “dit is wel een heel vroeg geplande winterslaap zo in Juli, haha", terwijl je naast een huilende moeder staat die al meer doosjes tissues heeft opgemaakt dan een 15-jarige puber die net het internet heeft ontdekt.
</div>
<div class="alinea">
    Naast de dingen die eventueel kunnen gebeuren, gaat het feest natuurlijk ook vlotjes door. Mensen raken dronken, zijn lekker aan het genieten van een mid-summer house party Spotify playlist, vertellen halve verhalen waarvan er een stuk minder mensen luisteren dan dat ze zelf denken, maar zijn vooral bezig met het domweg naar hun zin hebben, hoe afgezaagd dat ook klinkt. Ondertussen zijn er ook steeds meer mensen die de rattentaxi pakken. Een paar mensen opperen nog om de stad in te duiken, maar het animo is vaak te laag om dat daadwerkelijk te doen.
</div>

<div class="alineakop">03:00 Slaap kindje slaap</div>
<div class="alinea">
    Als je hier bent met lezen en denkt; beter komt hier snel een einde aan, dan is dat erg fijn! Dit is namelijk ook wat de aanwezigen denken van het feest op dit tijdstip. Als je geen host bent kun je natuurlijk weg wanneer je wilt. Helaas ben je soms afhankelijk van anderen waarmee je samen fietst, waardoor je alsnog moet wachten. De combinatie van moeheid, alcohol en het lange staan heeft ervoor gezorgd dat al het leven uit je lichaam is gezogen. Als je om je heen kijkt word je gemoedstoestand er zeker niet beter op. Het enige wat je ziet zijn lege flesjes bier (eventueel met rietje), kapotte flesjes bier, dat laatste koppeltje wat nog loopt te tongen op een bankje, en die paar organisatoren die al een beetje lopen op te ruimen. Daarnaast is de muziek almaar grimmiger geworden, is het bier lauw, en plakt, naast de beerpongtafel, de gehele vloer inmiddels meer dan die leren bank die je via Marktplaats op de kop hebt getikt. Nadat je al die factoren even hebt beseft weet je het zeker, fuck dit, ik ga naar huis toe. Snel trommel je de rest op, en na een haastig afscheid weet je de weg naar huis te vinden.
</div>
<div class="alinea">
    Al met al een mooi feest. Je hebt gezopen, beerpong gespeeld, anderhalve slof gerookt, niet gekotst voor de verandering, nul nieuwe mensen gesproken, en dance moves gegooid die je normaliter nooit in een kroeg zou durven gooien. Never change a winning team, right? Morgen wel een kater, maar ook die kun je weer wegdrinken, salut.
</div>

</div>

<div class="footerdate">
    12-06-2023
</div>

</body>

</html>
